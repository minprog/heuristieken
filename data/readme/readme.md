## Readme

Programmeertheorie is één groot project waar je met een klein team wordt uitgedaagd om een onmogelijke case zo goed mogelijk op te lossen. Om dat te doen zul je veel gaan programmeren, maar dat is flink anders dan in de voorgaande vakken van de minor. Want nu ga je jouw programmeerskills inzetten om een probleem op te lossen i.p.v. een applicatie te bouwen. 

Iedere case is op zichzelf een soort ontdekkingsreis, waar je door te proberen en te programmeren steeds meer over leert. Naarmate je meer weet van je case zul je andere keuzes gaan maken in je programma. Zo ga je data anders indelen en functies slimmer schrijven. Dat betekent dat het programma gaat veranderen over tijd, het gaat mee-evolueren. Dat is een heel andere programmeerervaring dan je tot nu toe gewend bent.


### De opzet

Het idee is simpel, je kiest een case met z'n drieën en je kan beginnen. Aan het einde van het vak presenteren jullie hoe je de case hebt opgelost en wat de oplossing goed maakt. Het vak is er om je te helpen dit te doen. Maar wat je gaat doen en hoe je dat gaat doen is helemaal aan jou. Dat betekent ook dat iedere case anders kan uitpakken en wij ook geregeld verrast zijn! 

De cases zijn zo ontworpen dat je allerlei hordes gaat tegenkomen en zo je eigen leermomenten vindt. Je stoot als het ware je teen en leert vervolgens dit anders te doen, in plaats van andersom. Dat maakt het leermoment een stuk krachtiger, maar ook spannender. Wij weten namelijk ook niet wanneer je tegen iets aan gaat lopen.

### Hulp

Daarom is er veel hulp. Het allerbelangrijkste zijn je twee mentoren die je tijdens het hele vak gaan ondersteunen. Deze mentoren zijn zeer ervaren met de verschillende cases en kunnen sommige ook wel dromen. Toch gaan ze niks voorzeggen en zeker niet sturen. Je moet zelf ontdekken wat je case lastig maakt en wat tot een goede oplossing leidt. De mentoren gaan goed met je meedenken op iedere stap van de weg, en je natuurlijk fantastisch ondersteunen met het programmeren in de onzekere situatie van je case. 

Dan is er de hulp op aanvraag, net zoals alle andere vakken van de minor gaat dit via de hands op deze website. Alleen gebruiken we dit keer [Wonder.me](https://www.wonder.me/r?id=6b17ee34-dcb5-4059-b88d-6db8004ef61e) in plaats van Zoom. Zie ook de [wonder uitleg](/data/wonder). Hier kan je elke middag van 13:00 tot 17:00 terecht. Probeer als je een vraag hebt, met je hele groepje een vraag via de hands te stellen.

Naast dit zijn er natuurlijk colleges die je de nodige theorie bijspijkeren en live coding colleges om die theorie in praktijk te brengen. Deze zijn allemaal ingepland in de eerste twee weken, zodat je snel zicht hebt op wat je kan proberen. Het is aan jou en je team om de theorie aan je case te koppelen en in te zetten.


### De tijdlijn

Om stippen op de horizon te zetten zijn er zes milestones met een deadline. Deze geven je een punt om naar toe te werken en geven ons een kans om te meten hoe het gaat. Zo proberen we je zo snel mogelijk aan het werk te krijgen natuurlijk, maar er ook voor te zorgen dat je niet overspannen bent aan het eind. Neem deze milestones daarom serieus, want dat doen wij ook!

1. State space (lever een berekening van de state space van je case in)
2. Representatie (lever een programma in met een representatie van je case)
3. Baseline (lever een programma in dat een valide oplossing genereerd)
4. Eerste algoritme (lever een programma in dat een goede oplossing kan genereren)
5. Tweede algoritme (lever een programma in dat een goede oplossing kan genereren met een ander algoritme)
6. Eindproduct (lever het project in)


### Verslavingshulp

De cases zijn allemaal onmogelijk en ze zijn zo geworden doordat vele enthousiaste studenten en docenten ze zo hebben gemaakt. Er zit een ongelooflijke uitdaging in het oplossen en het maken van de cases, en je zult zien dat je steeds meer kan verbeteren. Mocht je nou veel plezier halen uit dit vak, kom met ons praten! Niet alleen zijn er andere interessante vakken binnen AI en Informatica die je zou kunnen volgen, maar ook zijn verschillende staff-leden bezig met onderzoek. 


