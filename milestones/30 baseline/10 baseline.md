# Baseline

Aan het einde van het vak presenteer je een goede oplossing voor je case. Dat brengt altijd de vraag met zich mee, wat is goed? Het antwoord weten we ook niet. Toch zijn er wel manieren om de kwaliteit van een oplossing over te brengen. Eén daarvan is om je oplossing te vergelijken met andere oplossingen. Stel je de ruimte met mogelijke oplossingen voor en stel dat we daar willekeurig steekproeven uit kunnen nemen. Op basis daarvan kan je een heleboel vertellen, bijvoorbeeld wat de score is van een gemiddelde oplossing, of misschien zelfs de verdeling van de score. 

Voor deze milestone is het daarom de taak om een algoritme te implementeren dat willekeurige oplossingen genereert en daarmee resultaten produceert. In het ideale geval is dit een uniforme steekproef uit de oplossingsruimte. Waarschijnlijk lukt dat niet helemaal, omdat er bijvoorbeeld een vooroordeel (bias) in het willekeurige proces zit, of omdat je concessies moet doen omwille van bijvoorbeeld tijd of geheugen. Daarom vragen we je om op één kantje met max 500 woorden de resultaten te laten zien, toe te lichten wat de resultaten betekenen en waarom deze afwijken of zelfs af moeten wijken van een uniforme steekproef.

