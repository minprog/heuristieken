## Presentatie

In de laatste week zijn er eindpresentaties. Dat is het moment van het vak dat je laat zien hoe je de case hebt opgelost en welke resultaten er zijn geboekt. Dat is makkelijker gezegd dan gedaan, zoals je wellicht nu ook al merkt in de communicatie naar elkaar en naar ons!

Concreet ga je een presentatie geven in de volgende vorm:

- Een introductie waarin je elkaar kort introduceert.
- Een scherpe en korte uitleg van de case, waarin je ook de terminologie introduceert.
- Een introductie in het op te lossen probleem en waar de uitdaging zit.
- Een methode sectie waarin de verschillende algoritmes worden uitgelegd.
- Een resultaten sectie met de verschillende behaalde resultaten.
- Een discussie sectie waarin de resultaten worden besproken.
- Een conclusie waarin de oplossing van de case duidelijk naar voren komt.
- Eventueel een future work sectie waarin je onderbouwde ideeën geeft voor vervolgonderzoek.

Hier komt het lastige, dit ga je doen in **10 minuten** aan een publiek dat niks van je case weet. De setting is alsof je op een wetenschappelijke conferentie presenteert. Het publiek heeft daar wel ervaring met programmeren, maar niet zozeer met het domein van het probleem en de verschillende oplossingstechnieken. 

De tijdsdruk maakt het zo dat je goed moet kiezen wat je vertelt en hoe. Dat betekent ook snijden en kiezen wat je juist niet verteld. Het is een zekere kunst om deze hoeveelheid informatie in een korte presentatie over te krijgen, maar als het lukt wordt de presentatie er juist door de tijdsdruk velen malen beter op. Ook deze uitdaging is wat je bij wetenschappelijke conferenties tegenkomt en wat je daarom bij dit vak gaat meemaken.

Na de presentatie krijg je van ons en het publiek lastige vragen die je zo goed mogelijk beantwoord. Waarbij het belangrijkste is om beleefd en eerlijk te blijven.


## De opzet

De presentatie geef je met z'n drieën volgens een vaste opzet. Wie precies wat verteld stem je onderling af. Het hoeft zeker niet zo te zijn dat ieder teamlid precies even veel aan het woord is, maar er moet een redelijke balans zijn.


### Introductie

Wij kennen je nu, maar tijdens de presentatie niet meer. Stel jezelf en het team daarom even kort voor.


### Uitleg van de case

Van de case hebben we nog niet gehoord. Dat betekent dat je in een razend tempo het idee over moet brengen. Gebruik hierbij vooral plaatjes, dat zorgt ervoor dat je minder hoeft te praten en tijd wint.

Het belangrijkste van dit onderdeel is om de terminologie recht te krijgen. Wat zijn batterijen, wat is capiciteit, wat is een configuratie, wat is lijnlengte? Alles wat belangrijk is voor het begrip van de case moet hier een duidelijke naam krijgen die je vervolgens consequent gebruikt gedurende de presentatie. Dit is moeilijker dan het klinkt, want jullie zijn ondertussen experts geworden. Je vergeet dan al snel dat de gemiddelde persoon het niet dagelijks heeft over netlists.


### Introductie van het probleem

Nu de case is uitgelegd en de terminologie ook, kan het probleem geframed worden. Daarmee leg je in dit stuk de focus op wat de mogelijke keuzes zijn, wat een oplossing is, en wat de oplossing is.

Dit is ook het punt in het verhaal waarin je kort toelicht wat de case lastig maakt. Hier kan je eventueel de grootte van de state space aanhalen.


### Methode sectie

Leg eerst uit hoe de methode, het algoritme, werkt op de case. Afhankelijk van de opzet kan je ervoor kiezen om de methode en resultaten sectie om-en-om te doen per algoritme.


### Resultaten sectie

Laat hier de behaalde resultaten zien. 


### Discussie sectie

Leg hier de verschillende resultaten van de algoritmes naast elkaar en bediscusieer ze. Let hierbij vooral op hoe de resultaten geïnterpreteerd worden, en in welke maten ze wel of niet met elkaar vergeleken kunnen worden. 


### Conclusie sectie

Hier vertel je de oplossing van de case. Een hogere score is beter, maar belangrijker is wat je kan vertellen over de behaalde resultaten.


### Future work

Een case binnen dit vak is nooit af, net zoals onderzoek nooit af is. Aan het einde zit je daarom waarschijnlijk nog vol ideeën. Dit is de plek om deze te delen. Probeer hier goed toe te lichten waarom je denkt dat een potentieel volgende stap betere resultaten zou kunnen opleveren.


### Vragen

Na de presentatie zijn er vijf minuten gereserveerd voor vragen. Probeer deze vragen zo goed mogelijk te beantwoorden.


## Tips & Tricks

* Met goede afbeeldingen en visualisaties kan je veel tijd winnen. Maar het kan ook tijd kosten als deze niet duidelijk overkomen. Let dus op titels, as-labels, en de hoeveelheid informatie in de afbeelding.
* Slides kunnen ondersteunen bij het verhaal, maar zitten vaker dan niet in de weg. Houd de informatie op een slide minimaal zodat je publiek niet zit te lezen in plaats van te luisteren.
* Everything that can go wrong, will go wrong, is zeker het geval bij live presentaties. Als het kan, maak een gif-je of een plaatje van de visualisatie. Ga geen live code draaien!
* Laat geen code zien in de presentatie. Dit komt nooit goed of snel genoeg over. Mocht het noodzakelijk zijn voor de presentatie, maak dan gebruik van pseudocode. 
* Oefen een paar keer en time jezelf. Vaker dan niet kosten delen van het verhaal meer tijd dan verwacht en moet je bijschaven.










